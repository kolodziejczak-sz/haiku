---
layout: '@/components/BaseLayout.astro'
title: 'Wprowadzenie'
class: container
---

# O stronie

Na tej stronie znajdują się tłumaczenia którkich form poetyckich haiku.

Skupiam się na dziełach japońskich i staram się sprostać wszystkim problemom tłumaczeniowym napotkanym na drodze. 
Poprzez naukę języka i głębsze poznanie kultury, mam nadzieję zmniejszyć nieprzekładalność, z którą możemy się spotkać zwłaszcze w obszarze poezji. 

W moich tłumaczeniach mam nadzieję przekazać jak najlepiej wizję autora przy zachowaniu prawa relatywizmu językowego a zarazem przystępności i zrozumienia dla odbiorcy.

## Haiku? 

Siedemnaście sylab stanowiących dzisiaj kompletny utwór literacki haiku, pierwotnie funkcjonowało tylko jako wers początkowy zwany hokku. Służył on nadaniu tematyki i nastroju dłuższej kompozycji poetyckiej o nazwie renga.

Renga, tłumaczona jako "pieśń łączona", powstawała zazwyczaj podczas zabaw samurajów i stanowiła popularną formę rozrywki. Wiersze były improwizowane, a więc nie zawsze odpowiadały regułom ówczesnej sztuki poetyckiej i były bliższe codziennemu życiu. 
Poeci kolejno dokładali swoje części, nawiązując do tych stworzonych przez poprzedników. Proces pisania mógł trwać nawet całą noc, a więc niektóre wiersze osiągały długość setek wersów.

Słowo haikai odnosi się do ogółu literatury pokrewnej z haiku i zazwyczaj tłumaczone jest jako "humorystyczna pieśń łączona" wywodząca się z renga. Haiku powstało jako samodzielny utwór z wyodrębnienia pierwszego wersu haikai a jego nazwa oznacza żartobliwy wers.

W porównaniu z klasyczną poezją, pierwsze utwory haikai, ze względu na użycie języka kolokwialnego, były żartobliwe i lekkie. Pomimo, iż haikai wśród ogółu stało się medium treści wulgarnych, wybitni poeci tego nurtu posługiwali się inteligentnym humorem. 
Ojcem haiku jest Matsuo Munefusa o pseudonimie Bashō. Poprzez notowanie wierszem wrażeń w swoim dzienniku, Bashō chciał zarejestrować ulotne wrażenia jakich doświadczał. Zapisywanie wersów wyjściowych haikai, które nadawały klimat i tematykę spotkaniom, pozwoliło mu dojść do wniosku, że mogą być samodzielną formą poetycką.

Jednak w swojej prywatnej twórczości Matsuo Bashō odrzucił prosty humor na rzecz wzruszenia wynikającego z kontemplacji przyrody. Poprzez wyodrębnienie pierwszego wersu, nadał mu rangę samodzielnego utworu poetyckiego. Pojawiły się w nim treści nie tylko żartobliwe, ale również liryczno-refleksyjne.
